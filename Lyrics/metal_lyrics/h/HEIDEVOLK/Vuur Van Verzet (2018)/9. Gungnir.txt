In 't heldere maanlicht, in de stilte van de nacht
Daar zocht ik zijn wijsheid aan de bron van zijn kracht
Ik zwoer op Gungnir aan de wortels van 't bestaan
Dat ik zou zien en weten, zijn geheimen zou verstaan

Door 't oog van zijn raven ziet hij mijn pad
En hij kent mijn wegen die ook hij ooit betrad
Ik zwoer op Gungnir daar onder die bleke maan
Woede en wijsheid worden mijn deel als ik zijn juk heb doorstaan

Honger en dorst scherpen mijn geest
Leer mij de raadsels die runen omhullen
De spraak der stommen, het zicht der blinden
Mysteries die het wereldruim vullen

Daar in de leegte ontwaakt mijn ziel
Leer mij te zien door de sluiers der tijd
Door negen werelden, negen ruimten
En 't zicht van het eind

Want de weg die leidt naar de dans des doden
Waar hij hing aan de boom voor negen nachten
En doorboord met een speer gewijd aan zichzelf
Leer mij de spreuken die de runen brachten

De wijsheid lag in mij te wachten
Een offer voor een helder zicht
Mijn strijd beslecht na negen nachten
Door runenkracht mijn pad verlicht

