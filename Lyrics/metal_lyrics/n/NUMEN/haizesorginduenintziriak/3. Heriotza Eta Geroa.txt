Heriotza;
Bizitzaren maisu jakintsua,
Munduko nagusi zaharra.
Izaki ororen beldur eta
Oinazeen borrero zitala,
Itzalen munduko ate zabala.
Lainopean murgilduriko
Ibilbide luzea,
Hodeiertzik erakusten
Ez duen lurralde hezea,
Arima izutuak maldan gora
Daramatzan ibaiaren nekea,
Entzulerik gabeko soinu tristea.

Geroa;
Aniztasun joriaren itsasoa,
Bere magalean erortzen diren izarrak
Zeruetan zehar daramatzan lainoa,
Zuhaitzen enborretan biziraupena
Aurkituko duten
Etsipenezko haize emankorren
Baratze oparoa.
Izarretara begira loratuko den
Belaunaldi berriaren ohiartzunak
Jorratu beharreko ildoa.

